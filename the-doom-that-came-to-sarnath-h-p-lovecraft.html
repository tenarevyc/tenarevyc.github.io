
<!DOCTYPE html>
<html lang="uk>

<head>

	<meta charset="UTF-8" />
	<meta http-equiv="X-UA-Compatible" content="IE=edge" />
	<meta name="robots" content="all" />
	<meta name=”description” content="Переклад оповідання «Погибель, що її стрів Сарнас» (The Doom That Came to Sarnath) з «Dream Cycle» американського письменника-фантаста Говарда Філліпса Лавкрафта (H. P. Lovecraft).">
	
	<!-- Responsive stylesheet -->
	<meta name="viewport" content="width=device-width,initial-scale=1" />
	<title>«Погибель, що її стрів Сарнас» — Говард Філліпс Лавкрафт (1890−1937) ('The Doom That Came to Sarnath' / H. P. Lovecraft) | Тенаревич. Переклад обраних творів українською мовою</title>
	<link rel='stylesheet' id='una-main-styles-css'  href='https://gitcdn.xyz/repo/tenarevyc/tenarevyc.github.io/master/css/una-page.css' type='text/css' media='screen' />
	
	<!-- Favicon -->
	<link rel="icon" type="ico" href="https://dzwonsemrish7.cloudfront.net/items/2j0G0Y473X3e2o2L3k0c/favicon_zS4_icon.ico" sizes="32x32">
	<link rel="icon" type="ico" href="https://dzwonsemrish7.cloudfront.net/items/0B3s3e143E0e3f3n3N42/favicon_tsn_icon.ico" sizes="16x16">

      <!-- Link Preview -->
      <meta property="og:url" content="https://tenarevyc.github.io/"/>
      <meta property="og:title" content="«Погибель, що її стрів Сарнас» — Говард Філліпс Лавкрафт (1890−1937)"/>
      <meta property="og:description"
          content="'The Doom That Came to Sarnath' / H. P. Lovecraft — Тенаревич. Переклад обраних творів українською мовою"/>
      <meta property="og:image" content="https://lh3.googleusercontent.com/a2XhUrgfjT4dPw0cMYNXDaMYDRmNA2LRnHcgwziA_zdNNGPsGfN1irVEgvSD3YSvUDhgZH_HzgkC_QoC1hiVPfyVI2bZTRhv_ykU7yyv9Pl0R8Wr8GXxbAnIhrbevpx3_zHKT2Q6R6K9TNhOV805VJA9DYiBByeKrk5TZk4qzzSwcp1HzwkngovGLwLN5YBG3nqp1T1fu5blnPLtAgIUOQjC62_fdB4S_2qdqaYwOBtUiX9XUxGw0US7q0eVI8JxQm8id27qprxdscmQZ2I6O4b6aNN4Gu8g23VsYQzdraCCrO5_KSSLGYFQDiJ31L-7gdSEHHxqZwM7daR-I4SFnGYoDuRpWUJMTLLoYGRhKhisMxSec1TOwTMwaJ8JkZ-gVN1ZNuXJl209mPoJ-_7bKa8EzezuIUSrrcjCEnwxdy9T7IbpkimrM_w50kHfiwLpFfRISEfQEDZcJXfR6mhq05pC2F_KiI-m9BFthOVh3dueD7VJY_WaLXZ3MjBrw49ROjlCSi1mrJ3eDmr1_1Fm_tw1VlFTouyZTV3j7T9LOAYcbv2FKHX-Re7BFz6RwN73u9UrHmzpHmB6UMeLRWh_n2yrgbOvvQqkzEHz62z7W_ebUjnUKGBOeirXQU9Cpdh-XpRNmn34mgVawkxCMEsPt_5j4CLpXiRNiJvuxSc1gyrL0-4bMOlk7Q=w298-h400-no"/>
	
	<!-- Global site tag (gtag.js) - Google Analytics -->
	<script async src="https://www.googletagmanager.com/gtag/js?id=UA-155269516-1"></script>
	<script>
 	 window.dataLayer = window.dataLayer || [];
 	 function gtag(){dataLayer.push(arguments);}
 	 gtag('js', new Date());

 	 gtag('config', 'UA-155269516-1');
	</script>


</head>

<body class="home blog" >

	<div class="navbar"><a href="/">← повернутися до змісту</a></div>

	<div class="temp"><div class="intro"><center><i>Погибель, що її стрів Сарнас</i><br><span class='author'>ГОВАРД ФІЛЛІПС ЛАВКРАФТ</span></center></div>

		<div class="instructions">

            <p>На землях Мнару розляглося тихе широке озеро, що його жодне джерело не повнить, і що воно не повнить жодного джерела. Десять тисячоліть тому на його берегах стояло могутнє місто Сарнас, та більше його нема.</p>

            <p>У незапам’ятні часи, коли світ ще був молодий, задовго до того, як люди Сарнасу прийшли у Мнар, інший град займав ті береги: сірокамінний Іб, старий, немов саме озеро; і мешкали там створіння вкрай огидні й химерні, яких і можна було очікувати від зародку світу, остаточно не зформованого. Глиняні циліндри Кадасерону описують ібських істот: зеленкуваті, мов озеро, немов тумани, що піднімалися з нього; з виряченими очима, роздутими мішкуватими губами та нашорошеними вухами; німі. Там також сказано, що однієї ночі створіння ці просто спустились із затуманеного місяця, вони та тихе широке озеро з сірокамінним Ібом із ними. Вклонялися істоти зеленому, кольору моря, кам’яному ідолові, виточеному за ликом Бокруґа, величної ящірки водяної: витанцьовували перед ним у світлі опуклого місяця. Ілярнецький папірус ще говорить про відкриття вогню й використання його під час церемоній, та загалом мало написано про цих створінь, адже вони жили у давню давнину, а людство молоде і знає небагато про життя із прадавніх часів.</p>

            <p>Після багатьох еонів з’явилися люди у краях Мнару: з отарами своїми прийшли темношкірі вівчарі, які збудували Кадасерон, Ілярнек і Сраа на звивистій річці Ай. Та деякі племена, ті, що були відчайдушнішими від усіх, продерлися до озерних кордонів і на місці, де у землі спочивали дорогоцінні метали, заклали Сарнас.</p>

            <p>Розташувалося місто неподалік від Ібу, і дуже плем’я людське дивувалося його мешканцям. Та у подиві цьому жила ненависть, бо, думали люди, негоже було таким істотам снувати темрявою в їхньому світі. Жахали їх прадавністю і дивні химери на сірому моноліті Ібу. Чому створіння та химери навіть затрималися у світі після приходу людей, ніхто не знав; хіба що, бо землі мнарські були тихими і віддаленими від більшости інших світів: реальности чи снів.</p>

            <p>Чим частіш мешканці Сарнасу бачили ібських створінь, тим міцніше розпалювалася їхня ненависть, і це лише погіршувалося тим, що створіння виявилися плоті м’якої, ніби желе, коли вона піддавалась ударам каміння, стріл чи списів. Тож одного дня молоді воїни з пращами, списами й луками пішли проти Ібу, аби повбивати всіх його мешканців.</p>
            
            <p>Скидали опісля їхні дивні тіла до озера довгими списами, бо ж люди гидували торкатись до них. І тому, що їм не подобалися також покручі монолітів граду, вони й їх поскидали до озера, дивуючися з важкости цього завдання: як тільки каміння було привезене сюди здалека? Бо ж інакше бути не могло: подібного землі Мнару чи навіть сусідні не мали.</p>
            
            <p>Нічого не пощадили в прадавньому місті Іб, крім кольору моря зеленого кам’яного ідола, виточеного за ликом Бокруґа, ящірки водяної. З ним молоді воїни повернулися до Сарнасу як із символом підкорення старих богів і старого граду, знаком нового проводу земель мнарських. Та вночі після встановлення ідола у храмі, сталося щось жахливе, бо ж дивне світло висіло над озером; на ранок ідола не стало, а верховного жерця Таран-Іша знайшли мертвим, ніби він умер від жаху невимовного. Перед кончиною Таран-Іш надряпав на хризолітовому олтареві грубими тряськими штрихами знак — <b>ПОГИБЕЛЬ</b>.</p>

            <p>Багато верховних жерців було у Сарнасі після Таран-Іша, та ніхто більше не бачив зеленого, кольору моря, ідола. Століття минули потому, в яких Сарнас процвітав неупинно, тож тільки жерці та старі шептухи пам’ятали, <i>що</i> Таран-Іш надряпав на хризолітовім олтареві. І постав межи Сарнасом та містом Ілярнек з часом караванний шлях, на якім міняли викопані дорогоцінні метали на інші, та ще й на матерії рідкісні, дорогоцінне каміння, книжки та знадіб’я для майстрів — усі розкоші, відомі людям, що жили понад в’юнкою річкою Ай та за нею. Так Сарнас затьмарив міста могутні, учені, пишні та пішов проти них арміями. Королі сарнаські з часом сповна запанували над землями Мнару і навіть сусідніми.</p>

            <p>Дивом усесвітнім і гордістю всього людства був величносяйний Сарнас. Із блискучого пустельного мармуру мав стіни, у триста ліктів висотою і сімдесят п’ять — ушир. П’ятсот стадій вони тяглися, не замикаючи тільки озерний бік міста, де натомість дамба з зеленого каменю утримувала хвилі, що збурювалися химерно щоріч на фестиваль руйнування Ібу. П’ятдесят вулиць тяглись у Сарнасі від озера до брам й караванів, і ще п’ятдесят їх прорізало: вимощені оніксом всі, крім тих, по яких ступали коні, верблюди й слони — ті були мощені гранітом. А брам було стільки, скільки й вулиць, які дивилися у піски: кожна із бронзи, з левами та слонами обабіч, виточеними з каменю, не відомого тепер людям. Будинки в Сарнасі були з ґлязурованої цегли та халцедону, кожен із садом за стінами та кришталевим ставком. Дивним ремеслом вони були витворені, бо жодне місто не мало такого житла: мандрівники з Кадасерону, Ілярнеку та Сраа дивувалися блискучим баням, що вони увінчували оселі.</p>

            <p>Іще захопливішими були палаци та храми, а надто — сади, зачаті королем Зоккаром Прадавнім. Палаців було багато, наймізерніші з яких усе одно були ґрандіознішими, ніж будь-який в Кадасероні, Ілярнеці чи Сраа. Такими високими вони були, що люди всередині часом забували про стелю і уявляли себе просто неба; та коли світло від смолоскипів, занурених ув олії з Досуру, осявало величезні картини королів і армій, одразу захоплення та страх приголомшували глядача. Багато було в палацах колон, і всі — із жилистого мармуру, вирізьбленого в задуми незрівнянної краси. На більшості поверхів підлога була викладена мозаїками з берилу і ляпіс-лязуру, червоного оніксу, карбункула й інших добірних матеріялів складених так, що очевидцеві могло би здатися: він ходить клюмбами найрідкісніших із квітів. І ще були водограї, які вигравали струменями запашних вод, витворені хитромудрим ремеслом. Понад усіма стояв палац королів усього Мнару та прилеглих земель. Двійко золотих левів схилились у поклоні, і стояв на них престол за багато сходинок від сяючої підлоги. Виточений він був із одного шмату кістки, най ніхто живий і не знає більше, де такий можна знайти. Палац той був також повен ґалерій і амфітеатрів, де леви, слони та люди змагались на задоволення королю. Деколи амфітеатри наповнювалися водою, принесеною з озера величезними акведуками. Тоді час був вдаватися до морських битв чи змагань за життя між плавцями та смертоносними водяними створіннями.</p>

            <p>Високими та дивовижними були сімнадцять вежеподібних храмів Сарнасу, витворених із яскравого багатобарвного каменю, ніде більше не баченого. Усі тисячу ліктів у висоту сягав найвищий із них, де мешкав верховний жрець у пишнотах, які не надто поступалися королівським. Унизу були залі такі ж великі та красиві, як і в палацах: там натовпи товклись в поклонінні Зо-Каляру, Тамашеві та Льобону, верховним богам сарнаським, чиї затьмарені пахощами вівтарі були немов королівські престоли. Ікони Зо-Каляра, Тамаша й Льобона відрізнялись від інших, бо ж такими близькими до життя були їхні лики, що можна було поклястися: це самі бородаті боги у витонченості своїй посідали кістяні престоли. Наприкінці нескінченних цирконієвих сходів лежали баштяні палати, з яких удень озирав верховний жрець місто, рівнини та озеро, а вночі вглядався у загадковий місяць, яскраві зорі з плянетами та їхнє відображення у воді. Тут учинили колись прадавній таємний обряд анатеми проти Бокруґа, ящірки водяної, і тут спочивав олтар хризолітовий, на якому Таран-Іш залишив знак <b>ПОГИБЕЛІ</b>.</p>
            
            <p>Так само дивовижними були сади Зоккара Прадавнього. У центрі Сарнасу вони розрослися, вкривши величезний простір за оточенням із високих стін. Накриті вони були гігантським скляним куполом, крізь який сяяло сонце, місяць, плянети та зорі, коли небо було ясним, або ж зображення цих світил усередині купола, коли було хмарно. Влітку сади охолоджували свіжі запашні бризи, майстерно викручені віялами, а взимку обігрівали прихованими вогнищами: так там панувала постійна весна. Струмки текли по блискучих камінцях, розділяючи зелені галявини та різнобарвні сади на різні відтінки, над ними сходилися мостики. Множина водоспадів витворила ще більше ставків, зачеплених лотосом. Струмками та ставками цими плавали лебеді під музику співу рідкісних пташок і мелодію води. Зелені береги струнко збирались в тераси, пойняті де-не-де затінками лози та солодкого цвіту, сидіннями й лавками з мармуру та порфіру. Сад повнився малими святинями й храмами, де можна було відпочити або помолитися меншим божествам.</p>
            
            <p>Щороку в Сарнасі святкували руйнування граду Іб: тоді вино, пісні, танці та розмаїті веселощі не мали кінця. Величезні почесті надавалися духам воїнів, які винищили химерних прадавніх створінь; пам’ять про тих істот і їхніх богів висміювалася танцівниками й лютністами, увінчаними трояндами із Зоккарових садів. Королі ж окидали оком озеро і проклинали кістки мертвих, що лежали у нім. Спочатку верховним жерцям не подобалися ці святкування, бо ходили поміж них історії-покручі про те, як зелений, кольору моря, ідол зник однієї ночі, і як умер від страху Таран-Іш, попередження тільки лишивши по собі. І свідчили вони, що часом зі своєї високої вежі бачили світло під озерними водами. Та стільки років минуло без лиха, що навіть жерці почали насміхатися і клясти, і приєднуватись до святкових оргій. Справді, хіба не вони самі у високій вежі часто вчиняли прадавній таємний обряд анатеми проти Бокруґа, ящірки водяної? Так минула тисяча років багатств і принад у Сарнасі, диві всесвітньому і гордості всього людства.</p>

            <p>Пишнішою, ніж може уявити її розум, була учта до тисячоліття з руйнування Ібу. Десять років про неї говорили на землях мнарських, і коли наблизився час, поз’їздилися до Сарнасу на конях, верблюдах і слонах гості з Кадасерону, Ілярнеку, Сраа і міст усього Мнару та поза Мнаром. Під мармуровими стінами у святкову ніч понапинали павільйони принців і намети мандрівників, берег озерний наповнився піснями щасливих гультяїв. У бенкетній залі своїй напівлежав Нарґіс-Гей, король, одурманений старовинним вином із льохів підкореного Пнасу, оточений ненажерливими вельможами та метушливими рабами. Багато небачених делікатесів їли на учті: павичів з островів Наріель у Середньому океані; козенят з далеких пагорбів Імпляну; копита верблюдів з пустелі Бназік; горіхи та спеції з сидасріянських гаїв і перлини з омиваного хвилями Мталю, розчинені в оцті зі Сраа. А ще підлив було приготовано незлічимо найвправнішими кухарями Мнару, кожна — індивідуально прилаштована під забаганки гостя. Та найочікуванішою стравою була гігантська риба з озера: кожна на золотій таці, оправленій рубінами та діямантами.</p>
            
            <p>Поки король із вельможами бенкетував у палаці та позирав на найбажанішу частину учти, що чекала на нього на золотих тарілях, інші святкували деінде. Жерці влаштували торжество у вежі верховного храму, принци сусідніх земель звеселялись у павільйонах без стін. То був верховний жрець Ґнай-Ках, хто першим помітив тіні, що поспускались з опуклого місяця в озеро, і трикляті зелені тумани, які піднялися з нього назустріч місяцеві, а потім закутали вежі та бані приреченого Сарнасу. Опісля, люди у баштах і павільйонах уздріли дивне світло над водою і помітили, як сірий камінь Акуріон на березі, який зазвичай височів над озером, був майже геть занурений під воду. І розіллявся страх довкола непомітно, та швидко; страх такий, що принци Ілярнеку та далекого Роколю здійнялись і позбирали намети та павільйони свої, рушивши вбік річки Ай, не знаючи навіть достоту чому.</p>

            <p>Тоді, ближче до півночі, всі бронзові брами Сарнасу роздерлися й повиносило назовні, позатуляло рівнини юрмищами несамовитих: всі принци та гості тікали зі страху. На обличчях юрми цієї писане було божевілля, народжене від жаху нестерпимого, а на язикові у них були слова такі моторошні, що жоден не слухач не наважувався вимагати доказів. Чоловіки з дикими від страху очима кричали вголос від побаченого всередині королівської бенкетної залі, де крізь вікна вже не видко було обрисів Нарґіс-Гея і його вельмож із рабами, а була тільки орда створінь зеленкуватих, німих, із виряченими очима, роздутими мішкуватими губами та нашорошеними вухами; істоти ці химерно витанцьовували, а у пазурях своїх тримали золоті таці, оправлені рубінами та діямантами з неограненими в них вогнями. Озиралися принци й мандрівники, коли їх несли коні, верблюди й слони ген від приреченого Сарнасу, озиралися вони на туманородне озеро і бачили, що сірий камінь Акуріон вже геть утонув.</p>

            <p>Крізь увесь Мнар і землі сусідні рознеслися історії тих, хто втік із Сарнасу, і відвернули каравани від проклятого міста, не бажали більше його дорогоцінних металів. Багато часу спливло, перш ніж який-будь мандрисвіт знову побачив Сарнас; і навіть тоді це були сміливі та ризикові молодики з далекої Фалони, що наважилися на подорож, — біляві й блакитноокі, не родичі люду мнарському. Рушили вони до озера поглянути на Сарнас; та хоча знайшлося і озеро, і навіть високий камінь Акуріон на березі коло нього, не уздріли молодики дива всесвітнього та гордости всього людства. Де колись височіли стіни у триста ліктів і ще вищі вежі, зараз тягнувся лишень болотистий берег; де мешкали колись п’ятдесят мільйонів душ, зараз тільки снували бридкі водяні ящірки. Навіть шахти, де видобували колись дорогоцінні метали, зникли, бо ж <b>ПОГИБЕЛЬ</b> прийшла до Сарнасу.</p>
            
            <p>Одначе, напівзаритим між заростей ситника, знайшли вони химерного зеленого ідола з каменю, невимовно прадавнього ідола, вкритого водоростями та виточеного за ликом Бокруґа, величної ящірки водяної. Йому, якого поставили згодом у верховному храмі в Ілярнеці, вклонятимуться під світлом опуклого місяця на землях по всьому Мнару.</p>

      <br><br>

      <span class='annotation'><b>'The Doom That Came to Sarnath'</b> // <b>H. P. Lovecraft</b>
      <br>
      Українською мовою переклав <b>Тенаревич</b>.</span>
		
	</div>

	</div>

</body>
</html>