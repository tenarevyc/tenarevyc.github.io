
<!DOCTYPE html>
<html lang="uk>

<head>

	<meta charset="UTF-8" />
	<meta http-equiv="X-UA-Compatible" content="IE=edge" />
	<meta name="robots" content="all" />
	<meta name=”description” content="Переклад оповідання «Лимон» (Remon) з однойменної збірки японського письменника доби Шова Мотоджіро Каджіії (Motojirou Kajii).">
	
	<!-- Responsive stylesheet -->
	<meta name="viewport" content="width=device-width,initial-scale=1" />
	<title>«Лимон» — Мотоджірō Каджії (1901−1932) ('Lemon' / Motojirou Kajii) | Тенаревич. Переклад обраних творів українською мовою</title>
	<link rel='stylesheet' id='una-main-styles-css'  href='https://gitcdn.xyz/repo/tenarevyc/tenarevyc.github.io/master/css/una-page.css' type='text/css' media='screen' />
	
	<!-- Favicon -->
	<link rel="icon" type="ico" href="https://dzwonsemrish7.cloudfront.net/items/2j0G0Y473X3e2o2L3k0c/favicon_zS4_icon.ico" sizes="32x32">
	<link rel="icon" type="ico" href="https://dzwonsemrish7.cloudfront.net/items/0B3s3e143E0e3f3n3N42/favicon_tsn_icon.ico" sizes="16x16">

      <!-- Link Preview -->
      <meta property="og:url" content="https://tenarevyc.github.io/"/>
      <meta property="og:title" content="«Лимон» — Мотоджірō Каджії (1901−1932)"/>
      <meta property="og:description"
            content="'Lemon' / Motojirou Kajii — Тенаревич. Переклад обраних творів українською мовою"/>
      <meta property="og:image" content="https://p78.f0.n0.cdn.getcloudapp.com/items/4guxvxGD/NEOBK-2117109.jpg?v=497b9250439bd90081a7103f17626f22"/>
	
	<!-- Global site tag (gtag.js) - Google Analytics -->
	<script async src="https://www.googletagmanager.com/gtag/js?id=UA-155269516-1"></script>
	<script>
 	 window.dataLayer = window.dataLayer || [];
 	 function gtag(){dataLayer.push(arguments);}
 	 gtag('js', new Date());

 	 gtag('config', 'UA-155269516-1');
	</script>

      <!-- Google SearchConsole -->
      <meta name="google-site-verification" content="tkqa4fCwOg7lW7Gqbxt_9EZelEVkBs1vyDafHF-Zorc" />

</head>

<body class="home blog" >

	<div class="navbar"><a href="/">← повернутися до змісту</a></div>

	<div class="temp"><div class="intro"><center><i>Лимон</i><br><span class='author'>МОТОДЖІРŌ КАДЖІЇ</span></center></div>

		<div class="instructions">

	<p>Тягар тривоги наважив єство моє, та відчувалося це не огидою чи роздратуванням, а радше так, ніби я проживав у похміллі: з ночами й ночами тяжкого питва. Туберкульоз й нервова стома були ні до чого. І навіть мої великі борги не були цьому причиною. То був неописаний тягар. Він відвернув мене від музики та поезій, що я їх колись дуже любив. Тепер, якщо я навіть когось і обтяжував проханням увімкнути платівку, то зразу ж покидав їх після кількох тактів. Тільки те і міг, що вештатися вулицями.</p>

      <p>Мене приваблювали речі зі сплюндрованою красою; такі, як затерті квартали, мої улюбленці. Між них найближчими мені були не знеособлені головні вулиці, а тисячу разів переходжені закутки, де сушилась темна від вгрузлого бруду білизна, де манівці були всипані сміттям. Там я любив зазирати у вікна неохайних хатин. Серед цих хитких помешкань з їхніми поцвілими земляними стінами, що з вітром і дощем вже ось-ось повернуться до ґрунту, іскра життя виднілась хіба що в рослинах, в несподіванці розквітлого соняха чи канни.</p>

      <p>Часом, коли йшов вздовж таких вулиць, я пробував уявити, що втік з Кіото до далекого міста, де ніхто мене не знає: Сендай, може, чи Наґасакі. Це мало б бути тихою місциною: кімната в гостéлі, пуста і велика; чиста постіль, аромат сітки від комарів і щойно накрохмалене літнє кімоно. Там я зміг би провести місяці, ні про що не мислячи. Я відчував, що коли бажатиму достатньо сильно, зможу перетворити ці закутки на щось інше... Як зображення заходились діяти, мій розум починав фарбувати їх одне за одним у свої кольори, аж поки вони не припасовувались до мого покинутого оточення. Тоді й тільки тоді я смакував задоволення від утрати реальности в собі.</p>

      <p>Ще одним джерелом заспокоєння мого стало розглядання пакунків з дешевими фóєрверками: одні — з нестерпно яскравими червоними, фіолетовими, золотими та блакитними стрічками і назвами, як то «Зірки, що падають над храмом Чусанджі», «Квіти війни» чи «Зів’ялі трави пампасів»; інші — петарди — були запаковані кружалами, що мали потім крутитися. Такі речі мали химерну привабу.</p>

      <p>Кульки з вирізаними в них рибами та квітками, — кольорове скло було моїм скарбом. Дуже приємно було крутити їх всередині рота, бо той смак приносив ніжну, особливу прохолоду. В дитинстві батьки за таке сварили, та зараз, можливо, через те, що занепад мій зробив дитячі спогади ще ближчими до серця, в цьому вбачається щось поетичне: у красі ледве чутного, свіжого почування в роті.</p>

      <p>Як ви вже могли зрозуміти, в мене зовсім не було грошей. І все ж, факт того, що ці дрібнички приносили моєму серцю хоч якусь приємність, робив їхню покупку необхідною розкішшю. Вони могли коштувати копійки, та екстраваґантні, красиві речі все ще дражнили мої атрофовані антени. Кажучи коротко: природна розрада.</p>

      <p>Коли почувався краще, мені подобалося проводити час в маґазинах, як «Марудзен», з їхніми полицями, уставленими завезеними товарами. Червоні й жовті пляшечки eau de Cologne, eau de quinine; жовтогарячі та кольору нефриту флякони парфумів з вишуканою різьбою, викрученою в мотивах рококо; трубки і кишенькові ножі, мило й тютюн. Після години пильного споглядання я марнотратно купував один-єдиний олівець найвищої якости. Та зараз «Марудзен» перетворився на гнітюче, задушне місце. Книжки, студенти, касири — все це переслідувало мене, ніби примарні збирачі боргів.</p>

      <p>Одного ранку (я лишався пожити у друзів, мандруючи з одного дому в інший) господар мого тодішнього притулку пішов на навчання, залишивши мене у пустій оселі. Вибору не було: мусив продовжити вештатися вулицями. Щось вело мене від закутку до закутку аж до маґазина солодощів, а потім це щось підштовхнуло далі, до наступного маґазина, де я провів трохи часу, вглядаючись у сушену рибу та пасту з бобів. Потім, по Терамачі, я вийшов на проспект Ніджō, нарешті спинившись перед овочевою лавкою.</p>

      <p>Мабуть, варто її описати, бо ж це був мій улюблений маґазин з усіх. Нічим не примітний ззовні, він, однак, втілював цю специфічну красу, типову для подібних закладів, краще, ніж будь-який інший. Їхні фрукти були викладені на чорних лакованих дошках, часом обдертих, що хилились під гострим кутом. Продукти було посортовано так, що розмір фруктів та їхній колір, здається, застигав у просторі та часі, мовбито яскраве алеґро трапилося на очі Медузі та стало каменем. Всередині маґазина зелені овочі поскладали гірками, кожна вища за попередню. Листя моркви майже світилось, боби й маранта виблискували бісером води...</p>

      <p>Особливо красивим це місце було ввечері: залита світлом вітрин, вулиця Терамачі повна життя, най і набагато спокійніша, ніж подібні вулички в Токіо чи Осаці.</p>

      <p>Та саме навколо цієї лавки висіла дивна темрява. Так, вона розміщувалась на куті малоосвітленого проспекту Ніджō, та це аж ніяк не пояснює, чому їхній сусід на Терамачі теж сидів у тіні. Хай там як, коли б на лавку та її сусідів світили яскраві лямпи, вони б не зачарували мене так. Маґазинів навіс випинався, як козирок у кепі, натягнутого на лоба. (Це не поетичне перебільшення. Побачивши це місце, дійсно хотілося кричати: «Глянь тільки-но на той маґазин в кепі!».) Без жодного суперництва навколо і з тьмою вгорі, ряд електричного освітлення під козирком омивав продукти, мов щедрий літній дощ. Дивлячись із вулиці, де голі лямпи світловими спіралями вкручувались у мої очі, чи з другого поверху каварні навпроти, мало що на Терамачі так мене надихало, як цей краєвид.</p>

      <p>Того дня я вчинив річ нетипову: зробив у маґазині покупку, бо продавали дещо дивне, лимони. У модних місцях звісно це не було чимось незвичним, та цей маґазинчик був найзвичайнісіньким і тому рідко пропонував подібні штуки, принаймні наскільки мені відомо. О, як же мені хотілося тих лимонів: їхній колір, ніби загуслий шмат найчистішої лимонно-жовтої фарби на палітрі; їхня форма — туга прядка на вереті́нці... Я вирішив купити один. Потім знову вештався кіотськими вулицями. Блукав довго і почувався навдивовижу щасливим, бо здавалося, тягар тривоги, що так довго тяжів мене, полегшав, як тільки я торкнувся до свого нового майна. Такий, можливо, недоречний збіг, та це правда: запекла меланхолія поступилася одному-єдиному фрукту. Дивина людського духу!</p>

      <p>Прохолоду лимона важко було описати. Мої сухоти тоді дійшли до стадії постійних лихоманок. Друзі та знайомі під час рукостискання з легкістю розуміли, наскільки хворим я був, такими теплими були мої руки. Може, саме через температуру відчувалося, як прохолода з лимона проливається крізь долоню й освіжає усе моє єство.</p>

      <p>Раз по раз я підносив фрукта до носа, аби відчути його запах. В уяві з’являлася Каліфорнія, найімовірніше місце його походження, яку зміняла китайська історія «Продавець фруктів». Її ми вивчали у школі: «бив у носа» — вислів, який я запам’ятав. Направду, коли я наповнював легені цим ароматом, теплий прилив крови нібито розходився тілом, будячи мене до власної життєвости. Ніколи досі — думалось — я не вдихав так глибоко.</p>

      <p>Ідея того, що в простих почуваннях прохолоди та пахощів, дотику й форми я наткнувся на те, чого так довго шукав, зараз здається дивною. Тоді ж мені хотілося кричати про це на весь світ.</p>

      <p>Все живішими кроками, з усе більшим захватом і навіть гордістю я налягав на ноги, уявляючи себе поетом в елеґантних шатах, що шпацирує бульварами. Я детально розглянув лимон на тлі брудної серветки, а потім плаща, аби зрозуміти, як його колір впливає на їхню текстуру, зважив фрукт у руці і закричав про його ідеальність! Ось, чого я шукав: ідеальної ваги, підсумку всього хорошого та красивого — ця думка здалася мені химерно іронічною. У цілому я був по-дитячому щасливий.</p>

      <p>Як дістався туди, не пам’ятаю, та знічев’я я зрозумів, що опинився коло маґазина «Марудзен». Хай і уникав його, я не мав жодних зволікань перед тим, як зайти всередину. «Чому б і ні?» — подумав я і впевнено розчинив двері.</p>

      <p>Проте гарне самопочуття, яким наповнилось серце, почало зникати в ту мить, коли я переступив поріг. Ряди парфумів і тютюну лишали мене байдужими. Я відчував, як депресія знову починає дурманити голову і заміркував, чи не втома від довгої прогулянки була цьому причиною; пройшовся до секції книжок про мистецтво. Чи мав я достатньо сил, аби підняти хоч один з цих важелезних томів? Одначе, один за одним, мені вдалося стягнути їх із полиць і повідкривати. Це все. Не було бажання нічого вивчати детальніше. Мов зачарований, я знімав книгу за книгою, окидав кожну швидким поглядом і продовжував, не повертаючи жодної на полицю. Продовжувати це було нестерпно. Остання книга, якої я торкнувся, була однією з улюблених: величезна колекція робіт Енґра з золотим тисненням. У той же час вона була найважчою. Бісове прокляття! Руки тремтіли від виснажености, поки я розглядав створену мною купу. Депресія знову розіллялась до країв.</p>

      <p>У минулому я з задоволенням пролистував подібні книжки, вглядаючись у дивне протиріччя між їхніми прекрасними ілюстраціями та сірістю навколо. Чому вони більше не приваблювали мене?</p>

      <p>Раптом я згадав про лимон, захований в рукаві мого кімоно. Якщо спробую вмостити його на вершині цієї різношерстої збірки кольорів, що трапиться?</p>

      <p>Дещиця захвату, що я відчував його раніше, прокинулася знову. Я зібрав випадкові книги у вежу, розібрав її, а потім знову склав; додав нових книг із полиць, — монументальна споруда — зняв книжки, замінив їх іншими, будуючи уявний замок з червоного спочатку, потім із синього.</p>

      <p>Нарешті закінчив. Затримавши подих навколо тремтливого серця, я обережно прилаштував лимон на вершину башти. Він підійшов ідеально. Поки я споглядав власну роботу, спокійно та тихо, лимонів відтінок ввібрав у свою форму лункі кольори. В застояному однорідному повітрі «Марудзен» це і лише це місце, здавалося, має силу тяжіння. Я трохи постояв там, дивлячись на свій замок.</p>

      <p>Зненацька мене захопила інша думка: чому б не лишити лимона там, де він є, і невинно піти?</p>

      <p>Тіло знемагало від лоскоту зсередини: «Чи можна? Чому б і ні!». Я швидко вийшов з будівлі.</p>

      <p>На вулиці цей лоскіт змусив мене сміятися. Який химерний із мене злочинець! Залишив блискучосяйну золоту бомбу заведеною на полицях «Марудзен». Якщо вона дійсно — жорстоко — вибухне за десять хвилин у серці секції книжок про мистецтво, як захопливо це буде!</p>

      <p>«І тоді, — я продовжив з ентузіязмом переслідувати власне видіння, — нічого не лишиться від цього гнітючого місця, крім купки тирси».</p>

      <p>Я спустився вниз вулицями Кьōґоку. Їх позавішували ґротескні кольорові кіноплякати.</p>

      <br><br>

      <span class='annotation'><b>'Lemon'</b> / <b>Motojirō Kajii</b>
            <br>
            Українською мовою переклав <b>Тенаревич</b>; виконано за роботою <b>Роберта Улмера</b> з видання «The Oxford Book of Japanese Short Stories» (2002).</span>
		
	</div>

	</div>

</body>
</html>